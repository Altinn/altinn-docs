
# Satsningsforslag 2018 - Oppsummering

For å nå målsetningene i Regjeringens satsningsområde [Konkurransekraft for norske arbeidsplasser](https://www.regjeringen.no/no/om-regjeringa/solberg/Regjeringens-satsingsomrader/Regjeringens-satsingsomrader/konkurransekraft-for-norske-arbeidsplasser1/id2407167/),
[Digital agenda](https://www.regjeringen.no/no/dokumenter/meld.-st.-27-20152016/id2483795/) og å nå målene i
[Altinn-strategien](https://altinnett.brreg.no/no/Emner/Altinn/Altinn-strategi/), foreslås det å modernisere Felleskomponenten Altinn.
Videreutvikling av Altinn legger til rette for økt realiseringstakt av helhetlige digitale offentlige sluttbrukertjenester,
og muliggjør prinsippet om at informasjon til det offentlige skal leveres kun én gang.
Selvbetjente verktøy for tjenesteproduksjon skal forenkle, og det skal legges bedre til rette for samhandling, innovasjon og informasjonsdeling ved bruk av Altinn.

Formålet med tiltaket er:
  1. Helhetlig offentlige sluttbrukertjenester med brukeren i sentrum
  2. Informasjon til det offentlige skal leveres kun én gang


## Tilleggsopplysninger

### Bakgrunn og behov

Bevilgningen Brønnøysundregistrene ved Altinn ber om i Satsingsforslaget i 2018, er helt nødvendig for å ikke forsinke regjeringens ambisjoner om
å _skape en enklere hverdag for folk flest og videreutvikle Altinn, og ha som prinsipp at næringslivet bare skal behøve å rapportere samme informasjon én gang til det offentlige._
Altinns kompleksitet og omfang har økt betraktelig. Brønnøysundregistrene betjener i dag 43 etater, og Altinn skal fremover benyttes mer av kommunene.
Mer enn 3,4 mill. privatpersoner og nær alle bedrifter har brukt Altinn.

Altinns teknologi begynner å bli foreldet. Uten den foreslåtte økningen kan ikke Brønnøysundregistrene gjennomføre helt avgjørende oppgraderinger
for å opprettholde en robust plattform. Mange etater har opplyst at de ikke ønsker å benytte Altinn
med mindre gammel og utdatert teknologi erstattes snarest. Utdatert teknologi hindrer brukervennlige digitale tjenester.
De samfunnsmessige kostnadene vil øke dersom hver etat og kommune må utvikle egne løsninger framfor å satse på nasjonale felleskomponenter.

Gevinstanalyser viser med nøkterne forutsetninger en netto nåverdi av investeringen på ca. 17 mrd. kroner. Allerede fra 2019 antas gevinstene å overstige investeringskostnadene.

For at Altinn skal fortsette å være en moderne digital infrastruktur, har Brønnøysundregistrene utarbeidet et forslag til en langsiktig strategi for Altinn.
I strategien peker Brønnøysundregistrene på et behov for å modernisere Altinn-plattformen for å imøtekomme brukernes behov og krav til brukervennlighet og tilgjengelighet.
Den teknologiske utviklingen går raskt og befolkningens/brukernes digitale modehet er høy. Brukerne forventer og forlanger bedre offentlige digitale tjenester.
Dette satsningsforslaget skal bidra til å innfri disse forventningene.

### Forutsetninger for vellykket gjennomføring

- Å hente gevinster ved digitalisering krever at det settes av tilstrekkelige midler til vedlikehold. Brønnøysundregistrenes andre satsingsforslag må tas til følge for å sikre dette.
- Kravet om bruk av felleskomponenter i offentlig forvaltning må ikke svekkes.
- Tiltakene må ikke utsettes, da en utsettelse i tid vil svekke mulighetene for vellykket gjennomføring.

## Resultater

En satsing på modernisering av Altinn bidrar til økt verdiskaping i norsk økonomi, gjennom effektivisering av bruken av samfunnets ressurser.
Gevinstene er i stor grad knyttet til redusert tidsbruk for privatpersoner og virksomheter.

Videre er det flere stortingsmeldinger, proposisjoner og utredninger som peker på stordriftsfordelene ved å utvikle og forvalte felles IKT-løsninger på tvers av forvaltningen.
I henhold til [digitaliseringsrundskrivet](https://www.regjeringen.no/no/dokumenter/digitaliseringsrundskrivet/id2522147/) har offentlige virksomheter en tydelig føring på seg til å benytte Altinn til utvikling av digitale tjenester.
Det skal begrunnes særskilt om Altinn ikke er vurdert som egnet plattform.

En satsing på modernisering av Altinn vil blant annet innebære tilpasning til alle mobile plattformer, modernisering og forbedring av Altinn-plattformen og -portalen og forenklet selvbetjening for utvikling av nye tjenester i Altinn.
Dette er helt nødvendige oppgraderinger for å ivareta felles digitale infrastrukturbehov for det offentlige, og for å fremstå som brukervennlig for brukerne.

Forventede nytteeffekter ved modernisering av Altinn innebærer blant annet:

- Økt realiseringstakt av digitale offentlige tjenester
- Økt samhandling i offentlig sektor
- Innovasjon og næringsutvikling som følge av en mer åpen plattform
- Tilfredse brukere (på grunn av økt brukskvalitet og tidsbesparelser)
- Tilfredse offentlige virksomheter som bruker Altinn (på grunn av mer effektive selvbetjeningsløsninger, økte stordriftsfordeler og forenkling av tjenesteutvikling)
- Økt omdømme for Altinn

